---
draft: false
title: "راهبران شیرازلاگ از ابتدا تا کنون"
subtitle: "راهبران تایید شده در گروه شیرازلاگ از ابتدای تاسیس تا کنون"
description: "اطلاعات کلی درباره راهبران گروه شیرازلاگ به تفکیک سال"
keywords: ["کاربران لینوکس شیراز", "شیرازلاگ", "راهبر"]
date: "1402-10-17"
readmore: true
---

## راهبر کیست؟
راهبر در شیرازلاگ کسی است که دغدغه‌ی گروه را دارد و با ارائه‌ی راهکارهای مناسب، سعی می‌کند در راستای اهداف شیرازلاگ در کنار بقیه‌ی اعضا قدم بردارد. راهبر، منافع گروه را نسبت به منفعت‌های شخصی خود، بالاتر می‌داند و سعی می‌کند دانش و آگاهی خود را نسبت به اجتماع‌ نرم‌افزار آزاد بالا ببرد تا بتواند اطلاعات و الزامات کافی برای تشویق و ترغیب سایرین برای پیوستن به این اجتماع را در خود داشته باشد. راهبران شیرازلاگ معمولا از گروه‌های ۵ نفر به بالا تشکیل شده‌اند و سعی بر این شده که اعضای گروه فرد باقی بماند تا از مساوی شدن آرا در تصمیم‌گیری‌ها جلوگیری شود. راهبر نباید خود را صاحب گروه یا تنها مجری گروه بداند و باید توانایی همکاری با سایر اعضا را داشته باشد. راهبری شیرازلاگ یک امر داوطلبانه بوده و هیچ راهبری تا کنون در قبال انجام وظایفش آورده‌ی مالی نداشته است و صرفا آورده‌های معنوی و جمعی برای این افراد مد نظر بوده است.


## چرا می‌گوییم راهبر و نمی‌گوییم رهبر؟
در انتخاب واژه رهبری و راهبری توجه به تفاوت‌ معنی این دو واژه مهم است. حداقل در فرهنگ معین راهبری به معنی **هدایت** و رهبری به معنی **فرماندهی** آمده‌اند. این تفاوت ظریفی است که راهبری نقش هدایتی دارد و رهبری نقش فرماندهی.


## چه کسی می‌تواند راهبر شیرازلاگ شود؟
فرایند انتخابات راهبری به این صورت است که افراد متقاضی، در جلسه حضوری به معرفی خود و سابقه‌ی فعالیتشان در شیرازلاگ و نرم‌افزارهای آزاد می‌پردازند. در ادامه از اهداف و برنامه‌هایی که برای هدایت و راهبری گروه دارند، صحبت می‌کنند و نهایتا رای‌گیری آغاز می‌گردد. لازم به ذکر است که فقط اعضای فعال شیرازلاگ می‌توانند در انتخابات راهبری شیرازلاگ شرکت کنند و افراد جدید، حق رای‌دهی یا کاندید شدن را ندارند. تنها استثنائی که در این مورد وجود دارد، اولین سال تاسیس شیرازلاگ می‌باشد که هنوز اعضای فعال مشخص نشده‌اند.


## دوره‌ی راهبری شیرازلاگ برای چه مدتی اعتبار دارد؟
طول دوره‌ی راهبری در شیرازلاگ یک سال است و بعد از سپری شدن این مدت زمان، مجددا فرایند انتخابات دوره‌ی راهبری برگزار می‌شود. معمولا انتخابات راهبری در روز تاسیس شیرازلاگ یا در نزدیک‌ترین جلسه‌ای که اعضا با هم به توافق برسند، برگزار می‌شود.

------------------
در ادامه به معرفی افرادی می‌‌پردازیم که طی سال‌های مختلف مسئولیت راهبری گروه شیرازلاگ را بر عهده داشته‌اند.

#### راهبران سال ۱۴۰۲
- حسین نوح‌پیشه (عزل شده)
- عباس داورپناه (عزل شده)
- محسن نظام‌الملکی (عزل شده)
- سعید بستاندوست (عزل شده)

راهبری سال ۱۴۰۲ با چالش‌های عجیبی روبرو شد. کاندیداهای این دوره، طبق گروه تلگرام، حسین نوح‌پیشه، عباس داورپناه، محسن نظام‌الملکی بوده‌اند. در اردیبهشت ۱۴۰۲، و در جلسه‌ای که قرار به انتخاب راهبران ۱۴۰۲ بوده است، علاوه بر این ۳ نفر، سعید بستاندوست هم به صورت مجازی حضور داشته است. انتخابات یا بهتر بگوییم، انتصابات راهبران با حضور این ۴ نفر انجام شده و این ۴ نفر بدون رای‌گیری، بدون اعلام پیام رسمی در گروه شیرازلاگ و نظرسنجی از بقیه اعضای شیرازلاگ خود را راهبران شیرازلاگ اعلام می‌کنند. طبق اساسنامه‌ی شیرازلاگ، تعداد اعضای راهبران باید شامل حداقل ۵ نفر راهبر اصلی و ۲ نفر عضو علی‌البدل باشد. علاوه بر اینکه این انتخابات فقط با حضور این ۴ نفر برگزار شده و عملا رای‌گیری در کار نبوده است، اطلاع‌رسانی صحیح و به جا به سایر اعضا نیز صورت نگرفته است و حتی اسامی راهبران، به رسم هر ساله، به صورت رسمی در کانال‌های اطلاع‌رسانی شیرازلاگ از جمله تلگرام و وب سایت عنوان نشده است و صرفا با پیام شخصی یکی از افراد در گروه مطرح شده است. علاوه بر این، از این ۴ نفر راهبر، ۱ نفر در تمامی تصمیمات رای ممتنع اعلام کرده بود، ۱ نفر به دلیل عدم حضور در شیراز، فقط به صورت مجازی در دسترس بوده، و ۱ نفر دیگر (حسین نوح‌پیشه) به دلایل شخصی یکی دیگر از راهبران، از تصمیم‌گیری‌ها و اظهار نظر محروم بوده است. ضمنا عباس داورپناه چون عضو جدید این گروه محسوب می‌شده است و فقط در ۲ جلسه شرکت کرده است، صلاحیت کاندید شدن در بخش راهبری یا حتی رای‌گیری را نداشته است. احتمالا در صورت اطلاع‌رسانی صحیح به بقیه‌ی اعضا، جلسه‌ی انتخابات راهبری ۱۴۰۲ به روز دیگری موکول می‌شد. بالاخره پس از گذشت حدود ۱ ماه، و با توجه به چالش‌های عجیب و غریبی که شیرازلاگ با آن‌ها مواجه شد، مخصوصا در رابطه با برگزاری همایشی که با معیارها و استانداردهای شیرازلاگ و گاها با معیارهای یک اجتماع‌ آزاد همخوانی نداشت، این ۴ نفر توسط ۱۶ نفر از اعضای فعال شیرازلاگ از سمت راهبری عزل شدند و تا امروز با همکاری همین افراد برنامه‌ریزی‌های شیرازلاگ پیش رفته است تا نهایتا در دی ماه ۱۴۰۲ انتخابات جدید راهبری شیرازلاگ برگزار شود.

#### راهبران سال ۱۴۰۰
در تاریخ ۷ دی ۱۴۰۰ انتخابات راهبری برگزار شد.

#### راهبران سال ۱۳۹۹
انتخابات دوره راهبری ۱۳۹۹ شیرازلاگ با رعایت پروتکل‌های بهداشتی و حفظ فاصله اجتماعی، در بوستان جنت برگزار گردید و افراد زیر به ترتیب بر اساس میزان آرا به عنوان راهبران اصلی شیرازلاگ انتخاب شدند:

1. مریم بهزادی
2. امین خزاعی و سید صالح شجاعی (رای برابر)
3. محمد میرشائی
4. سعید بستاندوست
5. آقای خیرآبادی (عضو علی‌البدل)
6. آقای فرخی (عضو علی‌البدل)


#### راهبران سال ۱۳۹۸
لیست متقاضیان راهبری شیرازلاگ در سال ۱۳۹۸ عبارتند از:
- محمدمهدی مهاجر
- امین خزاعی
- محسن نظام الملکی
- علی مولایی
- مریم بهزادی
- مهدی موحدنژاد
- محمود توافقی
- رحیم فیروزی
- پیمان لاری

طبق رای مستقیم اعضا در جلسه‌ی حضوری، در تاریخ ۱۹ تیر ۱۳۹۸ پنج نفر با رای شرکت‌کنندگان محترم انتخاب شدند. لیست این افراد بر اساس میزان آرا عبارت است از:
1. امین خزاعی 
2. مریم بهزادی
3. محمد مهدی مهاجر
4. علی مولایی
5. رحیم فیروزی
6. پیمان لاری (عضو علی‌البدل)
7. محسن نظام الملکی (عضو علی‌البدل)

#### راهبران سال ۱۳۹۷
افرادی که در سال ۱۳۹۷ برای راهبری شیرازلاگ، کاندیدا شده‌اند: 
- محمد مهدی مهاجر
- امین خزاعی
- مریم بهزادی
- محسن نظام‌الملکی
- محمد اعتماددار
- گودرز جعفری
- محمود توافقی
- آرمان علی‌قنبری

با رای مستقیم اعضا در جلسه‌ی حضوری، ۵ نفر از این افراد به عنوان راهبر اصلی انتخاب شدند که به ترتیب آرا عبارتند از:
1. آقای امین خزاعی 
2. خانم مریم بهزادی
3. آقای محمد مهدی مهاجر
4. آقای محمود توافقی
5. آقای گودرز جعفری

#### راهبران سال ۱۳۹۶
افرادی که برای قبول مسئولیت راهبری شیرازلاگ در سال ۱۳۹۶ کاندید شده‌اند عبارتند از:
- ناصر فیروزپور
- محسن نظام الملکی
- امین خزاعی
- پویا برزگر
- وجیهه نیکخواه
- مریم بهزادی
- رحیم فیروزی

این جلسه طی جلسه حضوری و با رای مستقیم شرکت‌کنندگان برگزار شد. راهبران سال ۱۳۹۶ شیرازلاگ بر اساس میزان آرا عبارتند از:
1. امین خزاعی
2. مریم بهزادی
3. ناصر فیروزپور
4. پویا برزگر
5. وجیهه نیکخواه

#### راهبران سال ۱۳۹۵
رای ‌گیری راهبران سال ۱۳۹۵ با حضور اعضا و در جلسه حضوری انجام شد. اعضای تیم راهبری شیرازلاگ در سال ۱۳۹۵ به ترتیب آرا عبارتند از:
1. آقای امیر حسین جفره
2. آقای رحیم فیروزی
3. آقای امین خزاعی
4. خانم وجیهه نیکخواه
5. آقای ناصر فیروزپور 

#### راهبران سال ۱۳۹۴
این سال به عنوان سال تاسیس شیرازلاگ شناخته شده و تمامی اعضای حاضر در اولین روز تاسیس به عنوان راهبر شناخته می‌شوند. اعضای قدیمی و فعال در سال ۱۳۹۴ که به عنوان اولین گروه راهبری از آن‌ها یاد می‌شود عبارتند از:

- هادی یدالهی
- سلمان محمّدی
- مهشید حاجیانی
- رحیم فیروزی
- امین خزاعی
- امیرحسین جفره
- پویا برزگر