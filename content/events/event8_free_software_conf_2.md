---
title: "دومین همایش نرم افزارهای آزاد با رویکرد سازمانی"
date: 1398-11-16
draft: false
readmore: true
subtitle: "این همایش با همکاری شیرازلاگ و اتاق بازرگانی فارس برگزار شد."
description: "دومین همایش نرم افزارهای آزاد با رویکرد سازمانی با همکاری شیرازلاگ و اتاق بازرگانی شیراز برگزار شد. در این همایش به بررسی اهمیت نرم‌افزارهای آزاد و ضرورت استفاده از آن‌ها در سازمان‌ها پرداخته شد و چند نرم‌افزار ضروری و پرکاربرد معرفی شدند."
keywords: ["شیرازلاگ", "اتاق بازرگانی", "فارس", "همایش", "شیراز", "مهاجرت", "سازمان", "آزاد", "نرم‌افزار","Odoo","NextCloud","Rocket.Chat"]
summaryImage: "/img/events/free_software_2.jpg"
---

[![دومین همایش نرم‌افزارهای آزاد با رویکرد سازمانی](/img/events/free_software_2.jpg)](/img/events/free_software_2.jpg)

اهمیت استفاده از نرم‌افزارهای آزاد روزبه‌روز پررنگ تر و محسوس تر می شود به طوری که اغلب سازمان‌ها و سیستم‌های دولتی در دنیا برای رهایی از انحصار شرکت‌هایی مانند مایکروسافت و اپل، به نرم‌افزار آزاد روی آورده‌اند. این امر نه صرفا به جهت کاهش هزینه‌ها، بلکه عمدتا به خاطر افزایش امنیت و اطمینان صورت می‌گیرد.

نرم‌افزارهای آزاد که به صورت متن‌باز ارائه می‌شوند قابلیت توسعه زیر نظر دولت‌ها یا هر سازمان دیگری را دارند و درصورت رویارویی با مسائل امنیتی، تحریم یا مسائل مشابه، می‌توانند از وابستگی به نرم‌افزارهای انحصاری بکاهند. همچنین درصورتی که کد مخرب یا جاسوسی در نرم‌افزار گنجانده شده باشد قابل شناسایی و اصلاح است.

در این راستا **جامعه‌ی آزاد شیرازلاگ** با همکاری کمیسیون فناوری اطلاعات، ارتباطات و اقتصاد رسانهٔ **اتاق بازرگانی، صنایع، معادن و کشاورزی استان فارس**، «دومین همایش نرم افزارهای آزاد با رویکرد سازمانی» را  برگزار نمود و به بررسی ابعاد مختلف این موضوع و راهکارهای مقابله با این چالش‌ها پرداخته شد.

این همایش با حمایت سرکار **خانم دکتر راهدار**، رییس کمیسیون فناوری اطلاعات، ارتباطات و اقتصاد رسانه‌ی اتاق بازرگانی، صنایع، معادن و کشاورزی استان فارس و جناب **آقای مهندس سهرابی**، مدیر کل ارتباطات و فناوری اطلاعات استان فارس و با حضور جمع کثیری از فعالان IT استان فارس برگزار شد.

---

# سخنرانان
- [مهندس امین خزاعی](/members/khozaei/) از شیرازلاگ
- مهندس رحیم فیروزی از شیرازلاگ
- مهندس دانیال بهزادی از تهران‌لاگ

---

# سرفصل‌های همایش
- مقدمه
- چالش‌های استفاده از نرم‌افزارهای انحصاری
- بحث‌های امنیت، پشتیبانی و کرک‌های نرم‌افزارهای انحصاری
- تعریف نرم‌افزار آزاد
- تشویق سازمان‌ها به استفاده از نرم‌افزار آزاد و شرح دلایل مربوطه
- معرفی نرم‌افزارهای پرکاربرد
- فرآیند مهاجرت به نرم‌افزارهای آزاد
- حمایت از اشخاص و شرکت‌های ارائه‌دهنده‌ي خدمات مبتنی بر نرم‌افزارهای آزاد
- پیشنهاد دوره ICDL بر مبنای نرم‌افزارهای آزاد
- معرفی تکنولوژی‌های مبتنی بر نرم‌افزارهای آزاد
    - رایانش ابری
    - بلاک‌چین
    - اینترنت اشیاء
    - چارچوب‌های نرم‌افزاری

---

# پیشنهاد دوره ICDL بر مبنای نرم‌افزارهای آزاد
امروزه همه سازمان‌ها با **گواهینامه کاربری کامپیوتر در سطح بین‌المللی** یا به اختصار **ICDL** آشنا هستند و حتی در آزمون‌ها و مصاحبه‌های استخدامی خود این مدرک را به عنوان یک پیش‌نیاز معرفی می‌کنند. مساله‌ای که وجود دارد این است که مطالب ارائه شده در این دوره‌ها عمدتا با تکنولوژی‌های روز همراه نبوده و همه‌ی تمرکز آن بر نرم‌افزارهای انحصاری می‌باشد.

در این همایش به استفاده از نرم‌افزارهای آزاد در این دوره‌ها اشاره و پرداخته شد و نرم‌افزارهایی که قابلیت جایگزین شدن با نرم‌افزارهای انحصاری دارند معرفی گردید. 

---

# معرفی سه نرم‌افزار سازمانی پرکاربرد به صورت عملی
در ادامه همایش، امین، رحیم و دانیال هر کدام به معرفی یک نرم افزار سازمانی پر کاربرد پرداختند و به سازمان‌ها پیشنهاد داده شد که به جای استفاده از نرم‌افزارهای انحصاری که گاها بسیار پرهزینه و عمدتا دارای مسائل امنیتی هستند، به نرم‌افزار آزاد مهاجرت کنند.

#### Odoo
امین در این همایش به معرفی نرم‌افزار Odoo پرداخت که یک سیستم ERP آزاد بوده و در زمینه‌های زیر برای یک سازمان کاربرد دارد:
- مدیریت مالی و کاهش هزینه‌ها
- مدیریت منابع انسانی
- مدیریت مشتری
- مدیریت پروژه
- مدیریت فروش
- مدیریت خرید
- زنجیره تامین

این نرم‌افزار علاوه بر اینکه قابلیت‌های یک سیستم ERP را ارائه می‌دهد، امکان راه‌اندازی سایت و فروشگاه‌ساز را نیز در بر دارد.

#### Nextcloud
دانیال، نرم‌افزار آزاد Nextcloud را معرفی کرد که قابلیت‌های یک فضای ذخیره‌سازی ابری را فراهم می‌کند و علاوه بر ذخیره فایل، امکان یکپارچه‌سازی با گوشی‌های هوشمند و کامپیوتر شخصی را دارد. این نرم‌افزار را می‌توان در سرورهای شخصی یا درون‌ سازمانی به گونه‌ای راه‌اندازی کرد که علاوه بر دسترسی ساده به اطلاعات، حریم شخصی نیز به شکلی موثر حفظ شود. این سیستم می‌تواند به صورت کامل جایگزین ابزاری مثل Dropbox شود.

#### Rocket.Chat
رحیم نیز به معرفی Rocket.Chat پرداخت که یک راهکار آزاد جهت انتقال فایل و یا ارتباطات متنی، صوتی و ویدیوئی بین اعضای تیم یا کارمندان یک سازمان می‌باشد. 
