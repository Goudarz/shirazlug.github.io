---
title: "همایش لینوکس و برنامه‌نویسی + جشن معرفی اوبونتو 19.10"
date: 1399-08-09
draft: false
readmore: true
subtitle: "همایش لینوکس و برنامه‌نویسی همزمان با جشن انتشار اوبونتو ۱۹.۱۰ در اراک برگزار شد."
description: "همایش لینوکس و برنامه‌نویسی همزمان با جشن انتشار اوبونتو ۱۹.۱۰ با حضور مهندسان، متخصصان، و برنامه‌نویسان جامعه نرم‌افزارهای متن‌باز و آزاد از سراسر کشور، در ۹ آبان ۱۳۹۸ به میزبانی دانشگاه اراک برگزار شد."
keywords: ["شیرازلاگ", "اتاق بازرگانی", "فارس", "همایش", "شیراز", "مهاجرت", "سازمان", "آزاد", "نرم‌افزار","Odoo","NextCloud","Rocket.Chat"]
summaryImage: "/img/events/ubuntu-fest-arak-98.jpg"
---

[![همایش لینوکس و برنامه‌نویسی + جشن معرفی اوبونتو 19.10 در اراک](/img/events/ubuntu-fest-arak-98.jpg)](/img/events/ubuntu-fest-arak-98.jpg)

همایش لینوکس و برنامه‌نویسی همزمان با جشن انتشار اوبونتو ۱۹.۱۰ با حضور مهندسان، متخصصان، و برنامه‌نویسان جامعه نرم‌افزارهای متن‌باز و آزاد از سراسر کشور، در ۹ آبان ۱۳۹۸ به میزبانی دانشگاه اراک برگزار شد. این همایش به حمت لاگ اراک و انجمن علمی کامپیوتر دانشگاه اراک برگزار شد.

سیستم‌عامل گنو/ لینوکس مهم‌ترین نرم‌افزار آزاد و متن بازی است که در دنیا به‌رایگان در اختیار عموم مردم قرار می‌گیرد و دارای توزیع‌های بسیار زیادی است. اوبونتو یک توزیع لینوکس کاربرپسند است که توانسته رشد بالایی در جذب کاربران ویندوز و تازه‌کارها داشته باشد و پشتیبانی نسبتاً خوبی از تمام زبان‌های زنده دنیا ازجمله زبان فارسی دارد.

شرکت کنونیکال که با هدف پشتیبانی از نرم‌افزارهای آزاد تأسیس‌شده است و پشتیبانی اوبونتو را نیز بر عهده دارد، هر ۶ ماه، یک نسخه با پشتیبانی ۹ ماهه و هر دو سال یک‌بار (در ماه چهارم سال‌های زوج میلادی)، نسخه‌ای با پشتیبانی بلندمدت ۵ ساله از اوبونتو را عرضه می‌کند.

جامعه حامیان نرم‌افزارهای آزاد و کاربران سیستم‌عامل لینوکس هرساله به بهانه انتشار توزیع‌های جدید اوبونتو همایشی را در جهت آشنایی عموم افراد و بالاخص دانشجویان و مهندسین رشته‌های کامپیوتر و IT با نرم‌افزارهای آزاد و سیستم‌عامل لینوکس برگزار می‌کنند که در این همایش‌ها علاوه بر معرفی اوبونتو، کارگاه‌های تخصصی در سطح مبتدی، متوسط و پیشرفته در بخش‌ها و موضوعات مختلف برگزار می‌شود.

[![عکس دورهمی شرکت کنندگان در همایش لینوکس و برنامه نویسی اراک](/img/events/ubuntu-fest-arak-98-members.jpeg)](/img/events/ubuntu-fest-arak-98-members.jpeg)

در این همایش علاقمندان به دنیای نرم افزار آزاد از سراسر کشور دور هم جمع شدند و انتشار نسخه جدید اوبونتو را در کنار یکدیگر جشن گرفتند. در این گردهمایی یک سری ارائه‌های عمومی در کنار کارگاه‌های تخصصی برگزار گردید و علاقمندان، بسته به سطح تخصصی و علاقه خود در این کارگاه‌ها شرکت کردند. 

همچنین، در بخش ارائه‌های عمومی که در سالن اصلی همایش برگزار شد، موضوعاتی از قبیل اوبونتو و دیگر توزیع‌های لینوکس و اخبار آن‌ها، زبان‌های برنامه‌نویسی، بازار کار و رزومه‌سازی و آشنایی با بعضی سیستم‌های مدیریتی در سیستم‌عامل و نرم‌افزارها ارائه شد.

تعدادی از اعضای فعال شیرازلاگ هم در این همایش کاربردی شرکت کردند و از این بین چهار نفر از اعضای شیرازلاگ به عنوان سخنرانان همایش و مدرسین کارگاه حضور داشتند.

در این همایش
[امین خزاعی](/members/khozaei)
به معرفی گنوم ۳ و ویژگی‌های جذاب آن پرداخت،
[سعید بستاندوست](/members/bostandoust)
درباره اخبار دنیای ردهت صحبت کرد،
[مریم بهزادی](/members/behzadi)
به معرفی ابزار مدیریت بسته تحت عنوان اسنپ پرداخت و 
[علی مولایی](/members/molaei)
(که البته از اعضای فعال لاگ اراک هم هست) به معرفی نقشه اوپن استریت مپ و نحوه مشارکت در آن اشاره کرد. در ادامه 
[امین](/members/khozaei)
در کارگاه تخصصی به موضوع Docker و 
[سعید](/members/bostandoust)
به مبحث Linux Hardening پرداختند.

[![ارائه دهندگان شیرازلاگ در همایش لینوکس و برنامه نویسی اراک](/img/events/ubuntu-fest-arak-98-shirazlug-presenters.jpg)](/img/events/ubuntu-fest-arak-98-shirazlug-presenters.jpg)